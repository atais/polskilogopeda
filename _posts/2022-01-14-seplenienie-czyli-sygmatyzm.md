---
layout: post
image: 9s
hero-position: 100% 30%
meta-title: Seplenienie, czyli sygmatyzm
meta-desc: Najczęściej występująca wada wymowy u dzieci i dorosłych
---

To jedna z najczęściej spotykanych wad wymowy występująca zarówno u dzieci, jak i u dorosłych. Obie jej nazwy są oczywiście prawidłowe i można ich używać zamiennie. 
Polega ona na nieprawidłowej wymowie, zniekształcaniu, eliminowaniu lub zastępowaniu głosek dentalizowanych z szeregów:
  
  - syczącego — s, z, c, dz 
  - szumiącego — sz, ż, cz, dż
  - ciszącego — ś, ź, ć, dź

Owa nieprawidłowa realizacja może dotyczyć jednej, kilku lub wszystkich głosek ze wszystkich trzech szeregów!
Przyczyny takiego stanu rzeczy mogą być bardzo różne np.
  - złe wzorce z otoczenia
  - niska sprawność narządów artykulacyjnych
  - anomalie zębowe
  - problemy ze słuchem
  - wady zgryzu
  - nieprawidłowa budowa aparatu mowy
  - rozszczepy podniebienia

Niektóre z tych przyczyn mogą się wydawać stosunkowo proste do opanowania poprzez regularne i systematyczne ćwiczenia pod okiem logopedy, inne jednak będą wymagały interwencji ortodonty, a może nawet chirurga. Ważne jednak, by zdefiniować powód niepoprawnej artykulacji głoski/głosek i powrócić do miejsca ich prawidłowej realizacji. I tak głoski:

  - syczące są przedniojęzykowo-zębowe
  - szumiące są przedniojęzykowo-dziąsłowe
  - ciszące są środkowojęzykowo-palatalne

Wada wymowy, nie tylko seplenienie, powstaje wtedy, gdy dana głoska jest realizowana nie w tym miejscu, w którym powinna. To stanowiło przyczynek do sklasyfikowania różnego rodzaju seplenienia w zależności od miejsca tej nieprawidłowej artykulacji. Mamy więc seplenienie np:

  - międzyzębowe
  - przyzębowe
  - boczne
  - świszczące
  - krtaniowe
  - wargowo-zębowe
  - nosowe

Chciałabym powiedzieć, że seplenienie to przypadłość dziecięca. Rzeczywiście w pewnym okresie rozwoju mowy dziecka zdarza się i jest to całkiem naturalne, że maluch nieprawidłowo wymawia głoski dentalizowane, zamienia je, albo opuszcza. Jednakże jest to okres przejściowy i kiedy dziecko kończy 5 lat wszystkie głoski powinny już być realizowane prawidłowo. Tak się jednak czasem nie dzieje i dlatego spotykam się też z seplenieniem u młodzieży, a także i u ludzi dorosłych.
Ale jest nadzieja! Niezależnie od tego, czy to osoba dorosła, czy dziecko, jeśli mają państwo problem z seplenieniem lub podejrzewają, że go mają, zapraszamy na konsultację do naszego gabinetu logopedycznego. 
Szczegóły znajdą Państwo na naszej stronie internetowej:
[polskilogopeda.pl/oferta/logopeda-dla-dzieci](/oferta/logopeda-dla-dzieci)
